---
layout: "course_page"

title: "Proces"

---

<div class="text-center screen-title">
Proces 
</div>

<div class="screen-content">
  <p>
Niezależnie od metodyki, w której będziemy realizować projekt, współpracę z dostawcą rozwiązania cyfrowego warto rozpocząć od spotkania typu kick-off meeting. Celem tego spotkania jest wzajemne poznanie osób zaangażowanych w projekt, przypomnienie jego założeń oraz zasad wzajemnej współpracy. Jeżeli to możliwe, warto organizować tego typu spotkania w instytucji, która zleca wdrożenie. Daje to szansę dostawcy na lepsze zrozumienie misji instytucji oraz zasobów, które mają być udostępniane za pomocą narzędzia cyfrowego.</p>
  
  <p>
Niezależnie od specyfikacji, która powstała na etapie wyboru dostawcy, warto stworzyć backlog wszystkich funkcjonalności oraz określić, które funkcjonalności są kluczowe. W realizacji tego zadaniu może się przydać nasz szablon tworzenia user stories. User stories jasno powinny wskazywać, jakie kryterium musi zostać spełnione, by zadanie zostało uznane za zrealizowane. W metodykach zwinnych osobą odpowiedzialną za zarządzaniem backlogiem i nadawaniu zadaniom priorytetów jest Product Owner. 
Wraz z postępem prac warto regularnie wracać do manifestu lub innego dokumentu, w którym spisaliśmy główne założenia i cele projektu, by zweryfikować czy wciąż je realizujemy. Przy presji czasu i ograniczonych funduszach łatwo skupić się nie tyle na realizacji priorytetów, co po prostu na dowiezieniu projektu do końca. 
Testy z użytkownikami powinny być zaplanowane jako integralny element budowy narzędzia cyfrowego. Jeżeli jest taka możliwość, warto poprosić o wsparcie osoby, które mają w tym doświadczenie. Testy z użytkownikami oznaczają testy z osobami, które reprezentują naszą grupę docelową, a nie z członkami naszej rodziny lub z koleżanką z działu. Niby to oczywiste, a jednak praktyka pokazuje, że niekoniecznie ;) Zorganizowanie takiej grupy wymaga czasu i zaangażowania więc trzeba to zaplanować odpowiednio wcześniej. 
Bywa, że najbardziej zaskakującym i niedoszacowanym czasowo etapem wdrożenia jest udostępnienie narzędzia na środowisku produkcyjnym. Moment startu w projektach cyfrowych to więcej niż dopisanie ostatniej linijki kodu i kliknięcie guzika “udostępnij”. Wiążę się z nim szereg czynności, za które nie będzie odpowiedzialny dostawca tylko instytucja np. udostępnienie miejsca na serwerze, wykupienie domeny, udostępnienie danych do migracji. Dobrą praktyką jest szczegółowe przedyskutowanie procedury startu produkcyjnego z dostawcą i stworzenie listy zadań z jasno zdefiniowanymi odpowiedzialnościami. Tak, by na ostatniej prostej uniknąć nieprzyjemnych niespodzianek.
  </p>
  
  

</div> 
